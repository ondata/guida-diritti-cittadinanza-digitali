---
title: Identità digitale
#hide: toc
---

# Identità digitale

## In cosa consiste

Ogni cittadino può disporre di un'identità digitale[^1] unica, facile da usare, per identificarsi in maniera sicura e accedere a tutti i servizi digitali pubblici italiani (es: compilare la dichiarazione dei redditi, richiedere un permesso per il parcheggio sulle strisce blu, verificare la posizione contributiva, effettuare un pagamento per un tributo o una tassa, iscrivere i propri figli a scuola, ecc.).

[^1]: [Art. 64 CAD](http://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig~art64)

L'identità digitale consente anche l'accesso, attraverso il bottone login with eIDAS, ai servizi pubblici degli [stati membri](https://www.eid.gov.it/eidas-node-status) dell'Unione Europea e di imprese che l'hanno scelta come strumento di identificazione.
Il [Sistema Pubblico di Identità Digitale (SPID)](https://www.spid.gov.it/) e la [Carta d'Identità Elettronica (CIE)](https://www.cartaidentita.interno.gov.it/), insieme alla Carta Nazionale dei Servizi (CNS) o Carta Regionale Servizi (CRS), sono gli strumenti di identificazione individuati dalla legge italiana (CAD) per accedere ai servizi online della Pubblica Amministrazione e ad alcuni servizi erogati dai privati aderenti.

## Sistema pubblico di identità digitale (SPID)

Il Sistema Pubblico di Identità Digitale (SPID) è la chiave per accedere ai servizi pubblici online, in qualsiasi momento e con ogni strumento digitale: pc, smartphone, tablet. È costituito da una coppia di credenziali (username e password) che rappresenta l'identità digitale e personale di ognuno di noi, con cui siamo identificati dalla Pubblica Amministrazione per utilizzare in maniera personalizzata e sicura i servizi digitali.<br>
L'identificazione è assicurata da protocolli stabiliti da AgID, a cui i gestori di identità devono aderire rispettando la disciplina relativa a privacy e sicurezza. Per motivi di sicurezza verrà chiesto un aggiornamento periodico della password.<br>
I dati personali comunicati durante l'attivazione o l'accesso ai servizi, non possono essere utilizzati per scopi commerciali o ceduti a terze parti senza l'autorizzazione dell'utente.
Si può accedere con SPID ogni volta che, su un sito o un'app di servizi pubblici o privati, è presente il pulsante "Entra con SPID".<br>
L'identità SPID può essere ottenuta dai cittadini maggiorenni in possesso di un documento di
identità italiano in corso di validità (carta d'identità, patente, passaporto) e la tessera sanitaria, il tesserino del codice fiscale o il loro certificato di attribuzione. Servono anche una mail e un numero di cellulare ad uso personale.<br>
Si può attivare[^2] in diversi modi, gratuiti o a pagamento, rivolgendosi ad uno dei gestori accreditati da AgID:

- di persona presso gli uffici dei gestori di identità digitale (identity provider) o delle amministrazioni pubbliche che consentono il riconoscimento dell'identità;
- via webcam con operatore messo a disposizione dal provider o con un selfie audio-video insieme al versamento di un bonifico bancario;
- con la carta d'identità elettronica o un passaporto elettronico, identificandosi attraverso le app dei gestori scaricabili dagli store;
- dai siti dei provider con la carta d'identità elettronica, la carta nazionale dei servizi o la firma digitale, anche con l'ausilio di un lettore (ad esempio la smart card) e del relativo pin.

## Livelli di sicurezza di SPID

Esistono tre diversi livelli di sicurezza degli SPID forniti:

- **Livello 1** Permette di accedere ai servizi online attraverso un nome utente e una password scelti dall'utente (gratuito);
- **Livello 2** Necessario per servizi che richiedono un grado di sicurezza maggiore, permette l'accesso attraverso un nome utente e una password scelti dall'utente, più la generazione di un codice temporaneo di accesso (in inglese " _one time password_ ") (gratuito);
- **Livello 3** Oltre al nome utente e la password, richiede un supporto fisico (ad es.: _smart card_ ) per l'identificazione (a pagamento).

Tutte le informazioni utili sono reperibili sul sito <https://www.spid.gov.it/>.

[^2]: <https://www.spid.gov.it/cos-e-spid/come-attivare-spid/> - <https://www.youtube.com/watch?v=3wGtFeTnMks>


## SPID per uso professionale

Tali identità digitali sono quelle utili a provare l'appartenenza di una persona fisica all'organizzazione di una persona giuridica e/o la sua qualità di professionista[^3]. È possibile ottenere a pagamento l'identità SPID per [uso professionale](https://www.agid.gov.it/it/piattaforme/spid).

Per riferimenti "[Linee guida per il rilascio dell’identità digitale per uso professionale](https://www.agid.gov.it/sites/default/files/repository_files/linee_guida_identita_digitale_per_uso_professionale_v.1.0_0.pdf)".

[^3]: Si precisa che tali identità non costituiscono prova dei poteri di rappresentanza di una persona giuridica dei quali una persona fisica è eventualmente in possesso né l’appartenenza di un professionista a un determinato ordine professionale o altro elenco qualificato.

## Carta d'Identità Elettronica

La Carta d'Identità Elettronica (CIE) è uno dei documenti di riconoscimento personale italiani,
insieme alla patente e al passaporto. La CIE assolve alla stessa funzione e ha la stessa durata della carta d'identità tradizionale (non più disponibile, salvo provati motivi d'urgenza, come un viaggio all'estero), ed è rilasciata su tessera da quasi tutti i comuni.<br>
Alla medesima categoria appartiene anche la tessera di riconoscimento – Modello AT elettronico (ATe), ossia quel documento di riconoscimento rilasciato dalle amministrazioni dello Stato ai propri dipendenti e realizzato con modalità elettroniche.<br>
Per poter utilizzare da smartphone la CIE è possibile scaricare l'[applicazione CieID](https://www.cartaidentita.interno.gov.it/identificazione-digitale/cie-id/), disponibile per smartphone con sistema operativo Android 6.0 o superiore, o iOS 13 o superiore, dotati di tecnologia Near Field Communication ([NFC](https://it.wikipedia.org/wiki/Near_Field_Communication)) che garantisce maggior sicurezza anche per i pagamenti elettronici. La CIE conferisce maggiore certezza giuridica al documento e diminuisce drasticamente la contraffazione. L'accesso ai servizi online avviene attraverso l'utilizzo del Pin associato alla carta e fornito contestualmente all'emissione del documento. La scadenza della carta è indicata dal comune che la eroga. L'accesso ai servizi è possibile ogni volta che, su un sito o un'app di servizi pubblici, è presente il pulsante "Entra con CIE".

Per riferimenti ed informazioni si rinvia al [sito web tematico del Ministero dell'Interno](https://www.cartaidentita.interno.gov.it/).

## Carta Nazionale dei Servizi

La CNS equivale alla tessera sanitaria di ultima generazione, rilasciata con il chip sul fronte della scheda, denominata anche TS-CNS (o TS-CRS).<br>
Tale carta consente l'accesso ai servizi che richiedono la Carta Nazionale dei Servizi per l'autenticazione, non dovendo quindi accreditarsi con le tradizionali username e password. I titolari di partita IVA che si iscrivono alla Camera di commercio possono richiedere una diversa tipologia di CNS, identica sotto il profilo tecnico a quella per i privati cittadini ma utilizzabile per la gestione di pratiche sulla partita IVA e su altri servizi a questa riservati.<br>
Su entrambe le schede è presente un chip che contiene un certificato personale, utilizzabile come
metodo di autenticazione sicuro.<br>
Per poter utilizzare la tessera sanitaria come carta CNS occorre richiedere il PIN (di 8 cifre) presso l'ASL competente territorialmente[^5]. Al fine del riconoscimento dell'identità personale da parte della ASL competente sarà sufficiente indicare un documento d'identità in corso di validità, la tessera sanitaria e un indirizzo di posta elettronica (non necessariamente certificata). Terminata la fase di registrazione, lo sportello fornirà direttamente una parte del PIN e le restanti cifre del PIN verranno inviate all'indirizzo di posta elettronica indicato (per riferimenti ed informazioni si rinvia alla [pagina dedicata](https://www.agid.gov.it/it/piattaforme/carta-nazionale-servizi) del sito web istituzionale di AgID).

[^5]: Inserendo in un motore di ricerca le parole chiave "CNS ASL" seguite dalla regione d'appartenenza, si ottiene un elenco delle ASL presso cui è possibile attivare la CNS.

## Come può essere tutelato questo diritto

Inviando una segnalazione al Difensore civico per il digitale per problematiche attinenti al diritto all'uso e non per problemi tecnici. Per approfondimenti vedi [paragrafo Tutela dei diritti: il Difensore civico per il digitale](tutela-dei-diritti.md).

## Casi pratici

- [Invito 25/2020](https://www.agid.gov.it/sites/default/files/repository_files/adg-2020-0014867-allegato-segnalazione_77_2020_invito25-2020.pdf);
- [Invito 403/2021](https://www.agid.gov.it/sites/default/files/repository_files/adg-2021-0007930-allegato-segnalazione_773_2021_invito403-2021.pdf);
- [Invito 524/2021](https://www.agid.gov.it/sites/default/files/repository_files/adg-2021-0008816-allegato-segnalazione_6_2021_invito524-2021.pdf).
