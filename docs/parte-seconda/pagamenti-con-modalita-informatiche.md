---
title: Pagamenti con modalità informatiche
#hide: toc
---
# Pagamenti con modalità informatiche

## In cosa consiste

Chiunque ha il diritto di effettuare tutti i pagamenti[^1] verso la Pubblica amministrazione e gli esercenti di servizi di pubblica utilità attraverso la piattaforma [pagoPA](https://www.pagopa.gov.it/). La piattaforma, dapprima gestita da AgID, è attualmente gestita da PagoPA S.p.A[^2] , società partecipata dallo Stato e vigilata dal Presidente del Consiglio dei Ministri o dal Ministro delegato.

## Quali sono i benefici per i cittadini

- multicanalità integrata a livello nazionale con trasparenza dei costi delle commissioni, ovvero il cittadino dispone di più canali di pagamento possibili;
- uniformità dell'avviso cartaceo e possibilità di avvisare il cittadino digitalmente sui canali che preferisce (notifica sull'app o sul sito del PSP scelto, SMS o mail);
- certezza del debito dovuto, con possibilità di ottenere l'attualizzazione dell'importo (ovvero l'importo da pagare è sempre quello valido e richiesto dalla PA; se l'importo varia nel tempo per interessi di mora o altro, su pagoPA viene sempre aggiornato);
- semplicità e velocità del processo: basta inserire il codice di avviso (IUV - Identificativo Unico Versamento) per pagare e ricevere la quietanza liberatoria ovvero la certezza che la PA ha incassato il tributo e non potranno esserci verifiche o accertamenti successivi.

Tale sistema consente inoltre ai cittadini di eseguire, in favore delle amministrazioni, sia pagamenti allo sportello fisico (es. poste, tabaccai, sportelli bancari, altro), sia in modalità on-line dal sito dell'ente o dall'home banking della banca, ecc..

## Quali sono i benefici per la Pubblica amministrazione

- Riconciliazione automatica degli incassi.
- Riduzione dei costi di transazione e processo.
- Incasso delle somme D+1 (giorno lavorativo successivo al pagamento) direttamente sui conti di tesoreria.

[^1]: [Art. 5 CAD](https://www.normattiva.it/uri-res/N2Ls?urn:nir:stato:decreto.legislativo:2005-03-07;82~art6bis!vig~art5).


[^2]: La società è nata per effetto del [Decreto-Legge n. 135 del 14 dicembre del 2018](http://www.normattiva.it/eli/id/2018/12/14/18G00163/CONSOLIDATED/20200914), convertito in legge il 12 gennaio 2019, che prevede l'istituzione di "_una società per azioni interamente partecipata dallo Stato_" , vigilata dal Presidente del Consiglio dei Ministri o dal Ministro delegato.


## Come funziona pagoPA

Con il sistema [pagoPA](https://www.pagopa.gov.it/it/pagopa/) si possono fare pagamenti verso tutti gli Enti della Pubblica Amministrazione, tutte le società a controllo pubblico e verso società private che forniscono servizi al cittadino purché aderiscano all'iniziativa. Le [Pubbliche Amministrazioni](https://www.pagopa.gov.it/it/pubbliche-amministrazioni/) e le società a controllo pubblico aderiscono al sistema pagoPA perché previsto dalla legge. Il vantaggio è quello di poter fruire di un sistema di pagamento semplice, standardizzato, affidabile e non oneroso per la PA e più in linea con le esigenze dei cittadini. I Prestatori di Servizi di Pagamento (PSP) aderiscono al sistema pagoPA su base volontaria per erogare servizi di pagamento ai propri clienti (cittadini e imprese) sia occasionali che abituali. Ogni PSP aderente decide quanti e quali servizi di pagamento rendere disponibili: carta di credito, addebito in conto, ecc.

Ciò comunque non esclude la possibilità di usare anche metodi di pagamento [non ancora integrati su pagoPA](https://www.pagopa.gov.it/it/pagopa-spa/comunicati-stampa/2020-11-05-comunicato) , così come indicato anche dalle linee guida AgID ; in proposito si riporta la precisazione, contenuta nelle linee guida emanate in materia nel 2018 da AgID, in base alle quali alla piattaforma pagoPA "gli enti creditori possono affiancare esclusivamente i seguenti metodi di pagamento:

- a) «Delega unica F24» (c.d. modello F24) fino alla sua integrazione con il Sistema pagoPA;
- b) Sepa Direct Debit (SDD) fino alla sua integrazione con il Sistema pagoPA;
- c) eventuali altri servizi di pagamento non ancora integrati con il Sistema pagoPA e che non risultino sostituibili con quelli erogati tramite pagoPA poiché una specifica previsione di legge ne impone la messa a disposizione dell'utenza per l'esecuzione del pagamento;
- d) per cassa, presso il soggetto che per tale ente svolge il servizio di tesoreria o di cassa"[^3].

[^3]: <http://www.gazzettaufficiale.it/eli/id/2018/07/03/18A04494/sg>
