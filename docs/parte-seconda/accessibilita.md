---
title: Accessibilità
hide: toc
---

# Accessibilità

## In cosa consiste

È il diritto delle persone, in particolare di quelle con disabilità, ad accedere a tutte le fonti di informazione e ai servizi informatici, telematici e di pubblica utilità della pubblica amministrazione attraverso le tecnologie assistive o configurazioni particolari (ad es. accedere a documenti pubblicati in formato accessibile, fruire di siti e applicazioni mobili organizzati in una struttura informativa di facile consultazione).

Per accessibilità[^1] si intende la capacità dei sistemi informatici, inclusi i siti web e le applicazioni mobili, di erogare - senza discriminazioni - servizi e fornire informazioni fruibili, facili e semplici da usare. I soggetti erogatori pubblici e privati devono
rispettare le regole in ambito di accessibilità stabilite dalla legge. Le Pubbliche Amministrazioni nel rispetto delle [linee guida AgID sull'accessibilità degli strumenti informatici](https://www.agid.gov.it/sites/default/files/repository_files/linee_guida_accessibilita_versione_rettifica_del_23_luglio_2020_002.pdf) pubblicano ad esempio gli obiettivi di accessibilità, la dichiarazione di accessibilità dei siti web e delle applicazioni mobili, i documenti informatici in formato testo e non scansionato in formato immagine, ecc..

## Come può essere tutelato questo diritto

La legge 1° marzo 2006, n. 67[^2] stabilisce le regole per la tutela giudiziaria delle persone con disabilità vittime di discriminazioni attraverso un ricorso al Giudice Amministrativo.<br>Inoltre, in base alle funzioni che l'ordinamento attribuisce al Difensore civico per il digitale, è possibile rivolgersi allo stesso tramite una segnalazione o tramite un reclamo seguendo uno dei due percorsi e previsti dai regolamenti. In caso di segnalazione per presunte violazioni di cui all'articolo 17, comma 1-quater del CAD, è possibile presentare una segnalazione (ad es. mancata pubblicazione della dichiarazione di accessibilità, pubblicazione documenti non accessibili ecc.) (vedi paragrafo [Tutela dei diritti: il Difensore civico per il digitale](tutela-dei-diritti.md) - percorso funzione A).

Invece in base alla disciplina specifica in materia di accessibilità, è possibile trasmettere al Difensore civico per digitale un reclamo relativo ai siti web e alle applicazioni mobili che risultino non coerenti ai principi di accessibilità stabiliti dalla Legge 4/2004 e dalle linee guida AgID (vedi paragrafo [Tutela dei diritti: il Difensore civico per il digitale](tutela-dei-diritti.md) - percorso funzione B[^3]).

[^1]: [Legge 4/2004](http://www.normattiva.it/uri-res/N2Ls?urn:nir:stato:legge:2004-01-09;4!vig=2021-05-27) "Disposizioni per favorire l'accesso dei soggetti disabili agli strumenti informatici"
[^2]: [Art. 9, comma 1-bis, legge 9 gennaio 2004, n. 4](http://www.normattiva.it/uri-res/N2Ls?urn:nir:stato:legge:2004-01-09;4%7Eart9!vig=2020-11-04~art9).
[^3]: [Art. 3-quater, co. 2 lett. c, legge 9 gennaio 2004, n. 4](http://www.normattiva.it/uri-res/N2Ls?urn:nir:stato:legge:2004-01-09;4%7Eart9!vig=2020-11-04~art3).


## Casi pratici

- [Invito 1/2018](https://www.agid.gov.it/sites/default/files/repository_files/invito_n.1-2018_comune_palermo.0009364.10-05-2018.pdf) ( mancato rispetto requisiti accessibilità di documenti pubblicati).
- [Invito 20/2020](http://www.agid.gov.it/sites/default/files/repository_files/adg-2020-0013124-allegato-_invito20-2020_segn72-2020.pdf) (mancato rispetto requisiti accessibilità di siti web);
- [Invito 27/2020](https://www.agid.gov.it/sites/default/files/repository_files/adg-2020-0014894-allegato-segnalazione_92_2020_invito27-2020.pdf) (mancato rispetto requisiti accessibilità di siti web).
