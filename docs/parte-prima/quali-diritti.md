---
title: Quali diritti
hide: toc
---

# Quali diritti

I diritti di cittadinanza digitali risultano concreti quando chiunque può:

- accedere ai servizi online in maniera semplice, sicura e veloce (diritto all'uso delle
    tecnologie, Identità digitale, accessibilità di siti web e applicazioni mobili);
- acquisire rapidamente informazioni affidabili e/o esprimere chiaramente la propria esigenza,
    instaurando una comunicazione rapida e con pieno valore giuridico con la pubblica
    amministrazione alla quale ci si rivolge per un procedimento o un servizio (istanze
    telematiche, comunicazioni elettroniche, domicilio digitale);
- beneficiare di modalità di pagamento digitali che assicurino maggiore trasparenza e
    sicurezza (pagamenti con modalità informatiche).

## Diritto all'uso delle tecnologie

Chiunque ha il diritto di usare in modo accessibile ed efficace le tecnologie nei rapporti e nelle
comunicazioni con le pubbliche amministrazioni, con i gestori di pubblici servizi e le società a
controllo pubblico, ad esempio come l'invio e l'accesso ai documenti informatici o ai servizi
tramite l'[identità digitale](../parte-seconda/identita-digitale.md) (SPID, CIE, CNS) o il [poter effettuare i pagamenti](../parte-seconda/pagamenti-con-modalita-informatiche.md) online verso le amministrazioni.

## Diritto all'accessibilità

È il diritto delle persone, in particolare quelle con disabilità, di accedere a tutte le fonti di
informazione e ai relativi servizi in rete e di pubblica utilità nel settore privato e pubblico
attraverso le tecnologie assistive o configurazioni particolari (ad es. accedere a documenti
pubblicati in formato accessibile, usare siti e applicazioni mobili organizzati in una struttura
informativa di facile consultazione, ecc.).

## Diritto all'identità digitale

Chiunque ha il diritto di accedere ai servizi online offerti dalle pubbliche amministrazioni, da
gestori di servizi pubblici e da società a controllo pubblico tramite la propria identità digitale (SPID,
CIE, CNS), in maniera semplice e sicura, in qualsiasi momento e da qualsiasi dispositivo.


## Diritto ad effettuare pagamenti con modalità informatiche

Chiunque ha il diritto di effettuare tutti i pagamenti verso la Pubblica Amministrazione, i gestori di
servizi pubblici e le società a controllo pubblico attraverso sistemi di pagamento elettronico.

## Diritto a comunicare con i soggetti del settore pubblico utilizzando esclusivamente modalità e strumenti informatici

È il diritto di comunicare con la Pubblica Amministrazione e gli altri soggetti che gestiscono un
servizio pubblico utilizzando modalità e strumenti informatici.
